[
["geostatistika1.html", "Praktikum 17 Geostatistika 1 17.1 Punktimustri analüüs 17.2 Ülesanne 17.3 Ruumiline vastastikmõju 17.4 Ülesanne 2 17.5 Järgmisel korral", " Praktikum 17 Geostatistika 1 “Everything is related to everything else, but near things are more related than distant things” - First law of geography, Waldo Tobler, 1970. 17.1 Punktimustri analüüs Punktimustri analüüsi näol on tegemist statistiliste meetodite kogumiga, mille abil saab uurida ruumilisi (keerukaid) suhteid nähtuste vahel, mis on kujutatud punktidena. Näiteks asustusüksused maastikul, mingi info kogumiskoht (pärimus, keel, ilm jm). Kuigi sageli on punktidega kaasas ka täiendavat infot, siis lisaks sellele võib meid huvitada puhtalt ka punktide jaotumine ruumis. Arheoloogias on näiteks selliseid meetodeid kasutatud juba alates 1960. aastatest kui hakati rohkem tegelema kvantitatiivsete meetoditega. Näiteks on uuritud leidude paiknemist asulates, hoonetes ja matustes ning näiteks linnamägesid maastikul. GISi kasutusele võtmine muidugi oluliselt lihtsustas nende ananlüüside tegemist. 17.1.1 Punktitihedus Lihtne viis punktide jaotumise hindamiseks formaalselt on mõõta nende tihedust mingis kindlas piirkonnas. Seda nimetatakse ka kui esimese järgu ruumiline intensiivsus (first-order spatial intensity). Lihtsaim tulemus keskmise intensiivsuse väljendamiseks võib olla number, mis näitab oodatavat punktide arvu mingis alas. Vaatame näidet! All oleval pildil on näha 100 punkti, mis jaotuvad juhuslikult 10 x 10 alal, mis on jagatud 2 x 2 ruutudeks ehk tegemist 25 ruuduga. Ühikud ei ole siinkohal tähtsad. Need sõltuvad meie uurimisalast ja -küsimusest ning võivad ulatuda nanomeetrist kilomeetri ja valgusaastani. Esimese asjane võiks küsida, kui palju punkte võiks paikneda ühes ruudus, arvestades, et igal ruudul (või muul pindalaühikul) on sama hea võimalus punktide saamiseks? Võiks eeldada, et vastus on 4, kuna 100 / 25 = 4. Kui jaotumine on aga juhuslik (random), siis ei saa eeldada, et igas ruudus oleks 4 punkti, vaid jaotus järgib teoreetilist Poissoni jaotus. Selle kohaselt on mitmes ruudus vähem kui 4 ja üksikutes ruutudes rohkem kui 4 punkti. Poissoni jaotus on punktimustri analüüsis väga oluline teoreetiline eeldus. Täiesti juhuslikult paiknevate punktide jaotuse vaadeldav intensiivsus pindalaühiku kohta peaks järgima Poissoni jaotust. Seda nimetatakse kui täielik ruumiline juhuslikkus (complete spatial randomness – CSR) ja selle jaotuse loonud juhuslikku käitumist nimetatakse Poissoni punkti protsessiks (Poisson point process). Figure 17.1: Juhuslik jaotumine ja võrdlus Poissoni jaotusega (Gillings et al. 2020, fig 4.1) Huvi korral vaata Poissoni jaotuse tutvustust 365 Data Science videost või paljudest teistest Youtube’is leiduvatest seletustest. Teine teoreetiline eeldus on, et iga punkt käitub samamoodi kogu uurimisala ulatuses. Pärismaailmas olevad punktide jaotused sageli aga ei vasta sellele eeldusele. Näiteks on mingis uurimisala piirkonnas rohkem või vähem punkte kui teistes. Sellisel vaadeldud juhul võib eeldada, et mingi väline protsess/käitumine mõjutab punktide intensiivsust uurimisala erinevates piirkondades. Näiteks külade koondumine kihelkonna põhjaossa, kuna lõunaosas on soo. All oleval joonisel on näha selgelt, et joonised koonduvad ülesse parempoolsesse nurka ning ruudupõhine lugemine näitab, et jaotus ei järgi Poissoni jaotust. Sageli on aga erinevus sellisest juhuslikust homogeensest punktimustrist suhteliselt selge ning me ei peagi seda niimoodi vaatama või testima. Pärismaailmas ongi väga vähe nähtuseid, mis on täielikult juhuslikud. Populaarne meetod esimese järgu intensiivsuse kokku võtmiseks on kernel density estimation ehk KDE. See on sarnane ruudupõhise lugemisega, aga kindlate ruutude asemel liigub kogu alast süsteemselt üle aken ehk kernel ehk tuum. Igas asukohas loetakse kokku punktid, mis jäävad akna alale ja see arv jäädvustatakse kerneli (ajutisse) keskkohta. Tulemuseks on rasterkiht, mille iga piksli väärtus näitab punktimustri intensiivsust selles piirkonnas. Sarnane meetod on Gaussi kernel, mis võtab arvesse kõiki punkte igal arvutusel, kuid millel siin rohkem ei peatu. KDE puhul on oluline kasutatava akna suurus. See on pisut arbitraarne valik, kuid on olemas ka automaatseid meetodeid selle valimiseks. Samas aga soovitatakse üldiselt teha mitme erineva suurusega, et saada mustrist parem ettekujutus. Figure 17.2: Mittehomogeenne jaotumine ja võrdlus Poissoni jaotusega (Gillings et al. 2020, fig 4.1) Miks aga üldse seda teha? Tihti saame ju niigi aru, milline on intensiivsus erinevates alades. Siiski tuuakse sageli välja mitu põhjust, miks KDE on oluline alguspunkt punktide jaotumise analüüsimiseks: kasutades erinevaid akna suuruseid formaliseerime oma võrdluse peenema ja suurema skaalaga punktide esimese järgu ruumilisest intensiivsusest; see aitab mõista olukordi, kus on liiga palju punkte, et lihtsalt peale vaadates midagi nende kohta öelda või juhud, kus punktidel on mingi kaal ning neid ei saa seetõttu võrdsetena võrrelda; see võib olla sisendiks järgmistele keerukamatele analüüsidele. Näiteks mudelitele, kus võrreldakse mittehomogeensete punktide mustrite tekkeprotsesse. 17.2 Ülesanne Vaata Tartumaa asustuse punktimustrit, vaata üldist ülevaadet andmetest ning loode Kernel density estimation. Lae Moodle’ist alla kiht tartumaa_asustus.gpkg ning ava see QGISis. Andmestik pärineb Kohanimeregistrist ning selles on igale Tartumaa küla või aleviku nimele lisatud Kohanimeraamatust esmamainimise aasta, kihelkond ning nime etümoloogia. Lisaks võid taustale avada ka eelmistes praktikumides kasutatud maakondade ja/või kihelkondade kihi. Vaata andmestiku atribuuttabelit, et näha millega on tegemist. Esmamainimise aastate tulbast ülevaate saamiseks võib kasutada funktsiooni Show statistical summary. Näha on lihtne ülevaade vanimast, noorimast külast ning keskmisest ja enimlevinud esmamainimise aastaarvust jms. Figure 17.3: Show statistical summary kasutamine Külade vanusest esmase ülevaate saamiseks võib kasutada erinevaid värve iga sajandi jaoks. Seda saab teha Graduated sümboloogia ja Pretty breaks abil. Loo Kernel density estimation kihid erinevate akna suurustega. Processing -&gt; Toolbox -&gt; otsingusse kernel -&gt; Heatmap (Kernel density estimation). Raadiuseks võib esialgu panna 10 kilomeetrit (jälgi, et ühik oleks õige!) ning piksli suuruseks 500. Figure 17.4: Kernel density estimation raadiusega 10 km ja piksli suurusega 500 m Visualiseeri raster vastavalt enda eelistusele ning vaadata ka Identify features (Ctrl Shift i) funktsiooniga rastri väärtuseid erinevates kohtades. 17.3 Ruumiline vastastikmõju Eelnevalt vaatasime punktide jaotuse esimese järgu omadusi, mis kirjeldavad üldist punktide tihedust ning seda kas intensiivsus on uurimisalas homogeenne või mitte. Juhtudel, kus ei ole tegemist homogeense jaotumisega võib eeldada mingit välist mõju. Tõenäoliselt ei ole suur osa inimtegevust ja kultuuri ruumis päris suvaline. Punktimustrite uurimise juures on oluline aspekt see, et ühe punkti asumine teatud kohas võib suurendada või vähendada teise punkti asumist selle läheduses. See on punktimustri teise järgu omadus (second-order property). Näiteks pole vast mõistlik kogu uurimisalas küladel täiesti kõrvuti asuda. Niisiis eeldatakse, et mittehomogeense mustri taga võib olla mingi tõmbav (attraction) või lükkav/peletav (inhibition) protsess. Figure 17.5: Punktimustrid, kus (a) pole teise järgu efekte, (b) paiknemine on regulaarne ja (c) klasterdunud (Gillings et al. 2020, fig 4.2). Lihtne, kuid samas suuresti problemaatiline meetod selliste mustrite (esialgseks) uurimiseks on lähima naabri analüüs ehk nearest neighbour analysis ehk Clark and Evans test. Testi käigus arvutatakse iga punkti ja tema lähima naabri vaheline distants ja seejärel võrreldakse kõikide nende lähime naabri distantside aritmeetilist keskmist eeldatava juhusliku distantsiga sellise punktide arvu ja ala suuruse põhjal. Testi tulemusena saadav r-väärtus ehk nearest neighbour index näitab, et jaotus on juhuslik kui see 1 lähedal, regulaarne, kui see on suurem kui 1 ning klasterdunud kui see on väiksem kui 1. Peamine probleem testiga on aga see, et raske või lausa võimatu on arvestada uurimisala servadega. Eriti juhtudel, kui uuritav punktimuster võib sinna edasi ulatuda. Sellest lahendamiseks on arendatud välja mõningad keerulisemisemad meetodid, mida võimalusel vaatame järgmisel korral. Milline oleks aga lihtne lahendus meie asustuse uurimise andmestiku puhul? 17.4 Ülesanne 2 Arvuta Tartumaa asustuse Nearest Neighbor Index iga sajandi kohta või näiteks keskaja ja uusaja kohta. Processing Toolbox otsingusse nearest ja sealt Nearest neighbor analysis. Ava analüüsi tulemusena valminud html fail ning vaata, milline on indexi väärtus ning hinda selle järgi, kas punktid asuvad suvaliselt, regulaarselt või klasterdunult. 17.5 Järgmisel korral Interpoleerimine, arvutused rastritega ja võimalusel QGIS Graphical Modeler. "]
]
